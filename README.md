# Wypalanie kawy - w duchu open source!

Dlaczego warto wypalać kawę samemu? Bo uzyskuje się kawę o jakości niedostępnej w marketach, jest to radocha, a przy tym cenowo też wychodzi korzystnie.
Wypalanie kawy w piekarniku jest bardzo proste. A nawet jeśli popełnimy jakieś błędy to najczęściej i tak w efekcie otrzymamy ciekawą, wyśmienitą kawę.

### 1. Przygotowania. Będziemy potrzebować:
  *   100-125g ziaren zielonej kawy (nie mielonej, muszą być ziarna)
  *   Dużej blachy do wyłożenia ziaren - do tej ilości ziaren odpowiednia jest typowa blacha na cały piekarnik ok. 37x43cm.
  *   Dwóch metalowych naczyń - do możliwie szybkiego schłodzenia ziaren.
  *   Stopera / timera.
  *   Latarki, może być ze smartfona - światło w piekarniku przekłamuje kolory ogromnie utrudniając prawidłową ocenę koloru ziaren.
  *   Dobrej wentylacji - wypalanie wiąże się z wygenerowaniem dymu - jednorazowo, ale w dużej ilości. Zrobienie przeciągu jest, z dużym zapasem, najlepszą metodą na jego pozbycie się.
  *   15 - 30 minut _wyłącznie_ na ten proces. Nie robimy teraz spóźnionego projektu, nie sprawdzamy powiadomień, nie oglądamy tiktoka, nie trzymamy jedną ręką dziecka. "Do or do not", słowami słynnego mistrza.  
    
### 2. Rozkładamy ziarna na blasze w środkowym pasie z dala od przodu i tyłu piekarnika aby zapewnić możliwie równe wypalenie.
Tył jest zwykle gorętszy, przód chłodniejszy, dlatego odradzam rozkładanie ziaren na całej powierzchni blachy bo nieuchronnie wypali się bardzo nierówno.
### 3. Nagrzewamy piekarnik do 140C.
Termoobieg u mnie skutkował nieprzyjemnymi nutami spalenizny i dymu, więc polecam go wyłączyć.
### 4. Natychmiast po uzyskaniu 140C wstawiamy ziarna i ustawiamy timer na 4 minuty.
Ma to na celu wstępne wysuszenie ziaren w celu równiejszego wypalenia. Wstawienie od razu do docelowej temperatury skutkuje tym, że ziarna na wierzchu mogą być mocno wypalone, a w środku pozostają półsurowe i twarde.
### 5. Po upływie czasu odmierzonego przez timer ustawiamy temperaturę na 215C.
### 6. Po ok. 10 minutach zacznie się "first crack" - pierwsze pękanie, ziarna będą strzelały.
Trochę jak popcorn. Mniej gwałtownie, ale wystarczająco głośno, że trudno to przegapić. Chyba, że się siedzi w telefonie!
### 7. Po osiągnięciu 215C typowy piekarnik z rozpędu dojedzie do wyższej temperatury. To jest ok, ale teraz już nie grzejemy dalej
tylko czekamy aż resztę roboty zrobi zakumulowane ciepło (to może nie zadziałać w przypadku starych, stratnych piekarników). Dalsze aktywne grzanie na tym etapie spowoduje szybkie, nadmierne wypalenie części ziaren, co nie tylko pogorszy równomierność wypalenia, ale też wygeneruje niepotrzebnie dużo dymu, oraz skazi tym dymem profil smakowy kawy.
### 8. Wizualnie i węchowo oceniamy czy już jest odpowiedni poziom wypalenia
Tu przydaje się latarka. Niestety, nie ma tu prostej reguły po jakim czasie ziarna wyjąć, ponieważ piekarniki są różne, ziarna kawy mają różny rozmiar i różną budowę itd., co wpływa na czas palenia. Oczywiście, różne są też preferencje co do poziomu wypalenia! A nie możemy otwierać piekarnika w celu obejrzenia ziaren bo wtedy gwałtownie go ochłodzimy. Więc ten etap wymaga trochę prób, żeby nauczyć się jak się zachowuje nasza kawa i nasz sprzęt, oraz co nam najbardziej odpowiada. Na szczęście to bardzo proste, wystarczy spróbować! Ja czekam aż większość ziaren się "wystrzela", ale nie za długo bo preferuję średnio-jasne wypalenie. Jeśli chcemy ciemny roast z olejami na powierzchni ziarna, to możemy po ustaniu strzelania jeszcza na trochę włączyć grzanie.
### 9. Chłodzimy kawę - bierzemy dwa metalowe naczynia i energicznie przesypujemy ziarna na przemian z jednego w drugie
Najlepiej robić to na dworze, albo balkonie ze względu na liczne "plewy", czyli łuski kawy, które się oddzieliły podczas wypalania, i których chemy się pozbyć. Jeśli nie ma wiatru, to pozostaje dmuchanie :) Jeśli nam zostanie parę łusek to nie problem, więc nie musimy być super dokładni - oddzielamy je bo nie zawierają specjalnie aromatu i są niepotrzebne.
### 10. Dokładnie wietrzymy mieszkanie.
Im ciemniejszy roast, tym więcej dymu powstaje. Jest to duża ilość. Oczyszczacz powietrza pomaga, ale nawet na maksymalnych obrotach nie poradzi z tym sobie wystarzająco szybko, żeby zapobiec nasiąknięciu ubrań i mebli dymem. Okna otwarte na jedną stronę też są mało skuteczne - przeciąg jest najszybszy i najtańszy. Jeśli wszystkie nasze okna wychodzą na jedną stronę i nie mamy jak zrobić przewiewu "na przestrzał", możemy otworzyć drzwi i skorzystać z okien na klatce schodowej, które często są skierowane w inną stronę (to daje okazję do wysłuchania zabawnych komentarzy przechodzących sąsiadów, którzy zwykle podejrzewają, że przypaliliśmy ziemniaki).

## Jak używać takiej kawy? 
Do prostych metod typu Aeropress można jej użyć relatywnie szybko, po jednym dniu, do espresso polecam odczekać co najmniej kilka dni. Osobiście uwielbiam smak świeżo wypalonej kawy, dlatego przyrządzam ją jak tylko ostygnie, ale jestem tu raczej wyjątkiem, ze względu na zjawisko odgazowywania. Czym ono jest, i dlaczego może być warto poczekać? Świetnie to wyjaśnia niezastąpiony James Hoffman: [Ile czasu leżakować kawę?](https://youtu.be/_Py8JOi3REg?si=9PgrwYnp6LTP6LeU)

## Jakie kawy można wypalać?
W zasadzie wszystkie zielone kawy ziarniste. Kiedyś nawet kupiłem zielone ziarna teoretycznie przeznaczone do odchudzania i po wypaleniu była to bardzo dobra kawa. Na początek polecam kupić większą ilość klasyka, jakim jest Brazylia Santos, dlatego że jeśli coś nam nie pójdzie, to nie będzie wielka strata, a z drugiej strony, jeśli wypalimy idealnie, to i tak będzie to jedna z najlepszych kaw, jakie piliśmy.

## Jak uzyskać inny profil?
Tu dochodzimy do odpowiedzi na pytanie dlaczego mistrzowie wypalania są tak cenieni. Zmiennych wpływających na profil smakowy jest mnóstwo. Metoda tu sugerowana daje jeden z wielu możliwych do uzyskania smaków, jest to taki, który u mnie działa i który lubię. Nie mamy tu takiej kontroli nad procesem, jak profesjonalne palarnie, więc wszystkie nasze roasty będą zawierały pewne podobne "DNA". Tym niemniej, możemy uzyskać rozmaite nuty, od kwiatowych, przez owocowe, kwaskowe, do czekoladowych, mlecznych czy karmelowych, a nawet wyjątkowych jak whisky czy wyprawiona skóra. Sugeruję zacząć eksperymentowanie od skrócenia bądź wydłużenia czasu "suszenia", oraz zmiany jego temperatury. Jeśli chcesz, możesz podzielić suszenie na więcej etapów. Generalnie, chcemy trzymać ziarno wystarczająco długo, żeby reakcje Maillarda wytworzyły pożądany, bogaty aromat, ale nie za długo, bo im dłużej trzymamy ziarno w wysokiej temperaturze, tym więcej straci ono aromatu. Dalsze poszukiwania sugeruję zacząć od kanału Jamesa Hoffmanna, a ściślej jego [wprowadzenia do wypalania kawy](https://youtu.be/N6BJVM5tvnw?si=fDOUTwhn-HhxphGZ).
