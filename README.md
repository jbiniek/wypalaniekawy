# Wypalanie kawy - w duchu open source!

Dlaczego warto wypalać kawę samemu? Bo uzyskuje się kawę o jakości niedostępnej w marketach, jest to radocha, a przy tym cenowo też wychodzi korzystnie.
Wypalanie kawy w piekarniku jest bardzo proste. A nawet jeśli popełnimy jakieś błędy to najczęściej i tak w efekcie otrzymamy ciekawą, wyśmienitą kawę.

### 1. Przygotowania. Będziemy potrzebować:
  *   100-125g ziaren zielonej kawy (nie mielonej, muszą być ziarna)
  *   Dużej blachy do wyłożenia ziaren - do tej ilości ziaren odpowiednia jest typowa blacha na cały piekarnik ok. 37x43cm.
  *   Dwóch metalowych naczyń - do możliwie szybkiego schłodzenia ziaren.
  *   Stopera / timera.
  *   Latarki, może być ze smartfona - światło w piekarniku przekłamuje kolory ogromnie utrudniając prawidłową ocenę koloru ziaren.
  *   Dobrej wentylacji - wypalanie wiąże się z wygenerowaniem dymu - jednorazowo, ale w dużej ilości. Zrobienie przeciągu jest, z dużym zapasem, najlepszą metodą na jego pozbycie się.
  *   15 - 30 minut _wyłącznie_ na ten proces. Nie robimy teraz spóźnionego projektu, nie sprawdzamy powiadomień, nie oglądamy tiktoka, nie trzymamy jedną ręką dziecka. "Do or do not", słowami słynnego mistrza.  
    
### 2. Rozkładamy ziarna na blasze w środkowym pasie z dala od przodu i tyłu piekarnika aby zapewnić możliwie równe wypalenie.
Tył jest zwykle gorętszy, przód chłodniejszy, dlatego odradzam rozkładanie ziaren na całej powierzchni blachy bo większy gradient temperatur przełoży się na bardziej nierówne wypalenie.
### 3. Nagrzewamy piekarnik do 90C (parametr zmiennny - 80-140C).
Grzałki góra + dół, bez termoobiegu. Termoobieg u mnie skutkował nieprzyjemnymi nutami spalenizny i dymu, więc polecam go wyłączyć.
### 4. Natychmiast po uzyskaniu 90C wstawiamy ziarna i ustawiamy timer na 1m30s (parametr zmienny - 1m-4m im niższa temperatura startowa, tym krótszy).
W tym czasie piekarnik nie grzeje. Ta faza ma na celu wstępne wysuszenie ziaren w celu równiejszego wypalenia. Wstawienie od razu do docelowej temperatury skutkuje tym, że ziarna na wierzchu mogą być mocno wypalone, a w środku pozostają półsurowe i twarde.
### 5. Po upływie czasu odmierzonego przez timer ustawiamy temperaturę na max i włączamy obie grzałki.
### 6. Po ok. 8-10 minutach zacznie się "first crack" - pierwsze pękanie, ziarna będą strzelały. Start stopera przy trzecim wyraźnym trzasku (pierwszy czasem bardzo wyprzedza resztę).
Brzmi trochę jak popcorn. Mniej gwałtownie, ale wystarczająco głośno, że trudno to przegapić jeśli się jest obok.
### 7. Przy 20s na stoperze przełączamy na grzanie tylko dolną grzałką
Dalsze mocne grzanie na tym etapie spowoduje szybkie, nadmierne wypalenie części ziaren, co nie tylko pogorszy równomierność wypalenia, ale też wygeneruje niepotrzebnie dużo dymu. Zależnie od mocy piekarnika możemy całkiem wyłączyć grzanie pod koniec.
### 8. Przy stoperze na 1m45s wyjmujemy kawę i wyłączamy grzanie (ew. wizualnie i węchowo oceniamy czy już jest odpowiadający nam poziom wypalenia - 1m15s-3m)
Tu przydaje się latarka. Niestety, nie ma tu prostej reguły po jakim czasie ziarna wyjąć, ponieważ piekarniki są różne, ziarna kawy mają różny rozmiar i różną budowę itd., co wpływa na czas palenia. Oczywiście, różne są też preferencje co do poziomu wypalenia! A nie możemy otwierać piekarnika w celu obejrzenia ziaren bo wtedy gwałtownie go ochłodzimy. Więc ten etap wymaga trochę prób, żeby nauczyć się jak się zachowuje nasza kawa i nasz sprzęt, oraz co nam najbardziej odpowiada. Na szczęście to bardzo proste, wystarczy spróbować! U mnie ten przepis daje jasne do jasno-średniego wypalenie. Jeśli chcemy ciemny roast to przytrzymujemy dłużej (generuje znacznie więcej dymu).
### 9. Chłodzimy kawę - bierzemy dwa metalowe naczynia i energicznie przesypujemy ziarna na przemian z jednego w drugie
Najlepiej robić to na dworze, albo balkonie ze względu na liczne "plewy", czyli łuski kawy, które się oddzieliły podczas wypalania, i których chemy się pozbyć. Jeśli nie ma wiatru, to pozostaje dmuchanie :) Jeśli nam zostanie parę łusek to nie problem, więc nie musimy być super dokładni - oddzielamy je bo nie zawierają specjalnie aromatu i są niepotrzebne. Można uzyć innych metod chłodzenia - grunt, żeby zbić możliwie szybko temperaturę ziaren.
### 10. Dokładnie wietrzymy mieszkanie.
Im ciemniejszy roast, tym więcej dymu powstaje, ale zawsze jest to spora ilość. Oczyszczacz powietrza nawet na maksymalnych obrotach nie poradzi z tym sobie wystarzająco szybko, żeby zapobiec nasiąknięciu ubrań i mebli dymem. Przeciąg jest najszybszy i najtańszy. Jeśli wszystkie nasze okna wychodzą na jedną stronę i nie mamy jak zrobić przewiewu "na przestrzał", możemy otworzyć drzwi i skorzystać z okien na klatce schodowej, które często są skierowane w inną stronę (to daje okazję do wysłuchania zabawnych komentarzy przechodzących sąsiadów, którzy podejrzewają, że przypaliliśmy ziemniaki).

## Jak używać takiej kawy? 
Do prostych metod typu Aeropress można jej użyć relatywnie szybko, nawet od razu, do espresso lepiej po jednym dniu. Niektórzy sugerują nawet dłuższe czekanie, ale pamiętajmy, że kawa natychmiast po wypaleniu zaczyna wietrzeć. Osobiście mi takie "świeże" nuty nie przeszkadzają, dlatego przyrządzam ją jak tylko ostygnie, ale jestem tu raczej wyjątkiem. Czym jest zjawisko odgazowywania, i dlaczego może być warto poczekać świetnie wyjaśnia niezastąpiony James Hoffman: [Ile czasu leżakować kawę?](https://youtu.be/_Py8JOi3REg?si=9PgrwYnp6LTP6LeU)

## Jakie kawy można wypalać?
W zasadzie wszystkie zielone kawy ziarniste. Kiedyś nawet kupiłem zielone ziarna teoretycznie przeznaczone do odchudzania i po wypaleniu była to całkiem niezła kawa. Na początek polecam kupić większą ilość jakiejś taniej kawy typu Brazylia Santos, dlatego że jeśli coś nam nie pójdzie, to nie będzie wielka strata, a z drugiej strony, jeśli wypalienie dobrze się uda, to i tak będzie to wyśmienita kawa, o dwie ligi przerastająca wszystko, co można znaleźć w supermarketach.

## Jak uzyskać inny profil?
Tu dochodzimy do odpowiedzi na pytanie dlaczego mistrzowie wypalania są tak cenieni. Zmiennych wpływających na profil smakowy jest mnóstwo. Metoda tu sugerowana daje jeden z wielu możliwych do uzyskania smaków, jest to taki, który u mnie działa i który lubię. Nie mamy tu takiej kontroli nad procesem, jak profesjonalne palarnie, więc wszystkie nasze roasty będą zawierały pewne podobne "DNA". Tym niemniej, możemy uzyskać rozmaite nuty, od kwiatowych, przez owocowe, kwaskowe, do czekoladowych, mlecznych czy karmelowych, a nawet wyjątkowych jak whisky czy wyprawiona skóra. Sugeruję zacząć eksperymentowanie od skrócenia bądź wydłużenia czasu "suszenia", oraz zmiany jego temperatury. Jeśli chcesz, możesz podzielić suszenie na więcej etapów. Generalnie, chcemy palić ziarno wystarczająco długo, żeby reakcje Maillarda wytworzyły pożądany, bogaty aromat, ale nie _za długo_, bo im dłużej trzymamy ziarno w wysokiej temperaturze, tym więcej aromatu ucieka. Dalsze poszukiwania sugeruję zacząć od kanału Jamesa Hoffmanna, a ściślej jego [wprowadzenia do wypalania kawy](https://youtu.be/N6BJVM5tvnw?si=fDOUTwhn-HhxphGZ).
